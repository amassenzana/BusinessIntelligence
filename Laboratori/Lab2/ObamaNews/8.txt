Michelle Obama, la più "first" tra le ladies
 La first lady americana compie 50 anni. Auguri Michelle! Noi non vogliamo festeggiarla con una beauty-history ad hoc, ma con una riflessione sul ruolo delle first ladies, oggi e in passato e su quanto la bellezza possa contare e influire sul loro ruolo. Cominciando dalla più iconica, Jackie, of course

Una settimana impegnativa questa: dopo i 40 anni di Kate Moss giungono i 50 di un altro personaggio di calibro: la first lady americana, Michelle Obama. Che proprio oggi, 17 gennaio festeggia il cinquantesimo compleanno.

In questi giorni si parla di lei anche per una sussurrata crisi con il marito, ma noi non vogliamo crederci e vogliamo renderle omaggio in veste non soltanto di first lady, ma della più "first" tra tutte. Abbiamo, infatti, rinunciato all'idea di tracciare una sua beauty-history, dato che molto si è raccontato del suo look, dei suoi abiti ma anche del suo trucco e dei suoi capelli. Ricordiamo ancora il "clamore" suscitato dal regalo che si concesse proprio l'anno scorso, per i 49 anni: una frangia tutta nuova. Il mondo intero ne parlò, perfino suo marito la prese bonariamente in giro durante un evento pubblico e la stampa ne analizzò il comportamento, non pensando che una donna può anche decidere di cambiare taglio di capelli perché semplicemente così le va.

Larry Sims, hairstylist per The Voice e per alcune celebrities, su The Daily Beast sostenne che Michelle Obama era ormai entrata nel novero delle trend setter e che molte donne guardavano a lei come modello di stile. «Lei è la più iconica first lady dopo Jackie Onassis - sostenne addirittura Sims -, soprattutto per quel che riguarda le acconciature, sempre moderne, eleganti e con la chioma sana e corposa».

E proprio da questa affermazione parte la nostra riflessione sul ruolo, oggi e in passato, delle first ladies nei vari paesi, domandandoci se e quanto la bellezza e la cura di sé possano influire nell'immagine del paese che si rappresenta o essere d'aiuto al lavoro del coniuge.

Partendo da colei che è considerata sempre "la" first lady per eccellenza, Jackie Onassis, che negli anni '60 fissò l'immagine che oggi Michelle, seppure in maniera più moderna, cavalca ancora e giungendo anche in Europa, con Samantha Cameron, Clio Napolitano e Valérie Trierweiler, la tanto discussa Première Dame (tale la riteniamo fino a ordine contrario) di Francia.

Senza ovviamente dimenticare Joachin Sauer, il più noto tra i "first gentlemen" in veste di marito di Angela Merkel.
