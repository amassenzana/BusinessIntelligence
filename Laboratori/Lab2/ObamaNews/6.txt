Obama e Michelle, un bacio in pubblico mette a tacere le voci sulla crisi coniugale

Negli ultimi giorni la coppia presidenziale era nel mirino dei tabloid, alcuni erano arrivati addirittura a parlare di divorzio. Ad insospettire i giornali scandalistici è stato il viaggio alle Hawaii, dove Obama ha fatto ritorno da solo

New York, 16 gennaio 2014 - Barack Obama e la moglie Michelle, mettono a tacere le voci di una presunta crisi coniugale con un bacio in pubblico. La coppia presidenziale si è concessa una tenera effusione durante un evento organizzato in un edificio adiacente alla Casa Bianca, al quale hanno partecipato un centinaio di rettori di college e università statunitensi, una quarantina di responsabili di organizzazioni non profit e gruppi impegnati nel settore educativo, con l'obiettivo di discutere i problemi legati all’istruzione, a partire dal diritto allo studio.

Negli ultimi giorni, la coppia era nel mirino dei tabloid, e alcune voci parlavano addirittura di divorzio. E' saltato subito all'occhio il viaggio alle Hawaii della famiglia Obama, dove la coppia avrebbe trascorso le vacanze natalizie tra i litigi, stando alle fonti, fino al ritorno a Washington del presidente, da solo. I due, sempre secondo le fonti rigorosamente anonime dei giornali scandalistici, dormirebbero separati. Dopo l'intervento della first lady al convegno di questa mattina, Obama, a rimarcare l'intesa tra i due, ne ha ironicamente sottolineato una mancanza: "Nel suo discorso ha dimenticato di dire una cosa - domani è il suo compleanno!". Michelle Obama compirà 50 anni il 17 gennaio.
