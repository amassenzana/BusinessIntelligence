Il membro Cio difende il movimento olimpico e finisce per fare un assist a Putin
Pescante all’attacco di Obama:
«Manda gay ai Giochi di Sochi»
«Il presidente Usa fa terrorismo politico». E si scatena la bufera
Le reazioni «In Russia leggi aberranti»

MILANO - I Giochi invernali di Sochi inizieranno il 7 febbraio (per concludersi il 23) e, comunque vadano le gare, hanno già un posto assicurato nella storia dell’Olimpiade. I presidenti di Stati Uniti, Germania e Francia hanno da tempo declinato l’invito per la cerimonia inaugurale per il semplice motivo che la Russia di Vladimir Putin non è propriamente il paradiso delle libertà. Questione cecena, e conseguente pericoli d’attentati a parte (gli atleti iscritti sono 2.600, le persone destinate alla loro sicurezza 40 mila), tra i temi caldi ci sono le leggi anti-gay che il presidente russo ha emanato giusto un anno fa. Un tema molto sentito e delicato sul quale è intervenuto Mario Pescante, 75 anni, ex presidente del Coni e membro del Cio, accusando Barack Obama di «terrorismo politico» per aver inserito nella delegazione olimpica statunitense Billie Jean King, ex campionessa di tennis e icona del movimento gay, e aver scelto di farsi rappresentare alla cerimonia di chiusura da Chaitlin Cahow, giocatrice di hockey e omosessuale dichiarata.

«La Cecenia è molto vicina a Sochi e i controlli sono molto severi - ha spiegato Pescante nel corso della conferenza stampa che lanciava l’impegno olimpico di Sky -, ma c’è un altro tipo di terrorismo che ci preoccupa, quello politico in nome di diritti che tutti noi condividiamo ma che non devono essere avanzati solo in occasione di un’Olimpiade». Non contento, Pescante è poi passato dal discorso generale allo specifico, scatenando l’inevitabile caso: «È assurdo che un Paese così (gli Usa, ndr ) invii in Russia quattro lesbiche per dimostrare che in Russia i diritti dei gay sono calpestati. Lo facciano in altre occasioni. I politici approfittano dell’Olimpiade. Basta con queste strumentalizzazioni: i Giochi non possono essere l’occasione e il palcoscenico per rivendicare diritti che lo sport sostiene quotidianamente. E meno male che 2.700 anni fa si fermavano anche le guerre per i Giochi. Ora assistiamo a atti di terrorismo politico. Su questo farò un intervento al Cio».

In attesa dell’intervento al Cio, arrivavano le reazioni. Fabrizio Marrazzo, portavoce del Gay Center: «Gli atleti italiani impegnati a Sochi dovrebbero dissociarsi dalle dichiarazioni di Pescante che offende non solo il rispetto dei diritti dei gay, ma anche ciò che lo sport può rappresentare nel rispetto dei diritti civili e umani. Forse vorrebbe che a Sochi non si esprimesse in modo simbolico e democratico il dissenso verso l’aberrante legge anti-gay di Putin. Pescante attacca Obama e difende Putin, roba da matti». A ruota Ivan Scalfarotto, deputato pd impegnato per i diritti dei gay: «Pescante tratta con grande disinvoltura e minimizza questioni drammatiche legate alla dignità delle persone. In Russia esistono leggi liberticide che vanno contro quel senso dell’umanità che ogni persona e sportivo dovrebbe avere». E Imma Battaglia, presidente onorario del «Di’Gay Project»: «Chiedo a Pescante di riflettere e di ritirare le sue parole, offensive per i gay e per gli atleti che gareggeranno a Sochi. Le leggi contro la propaganda gay e le inaudite violenze contro gli attivisti mettono seriamente a rischio la vita di tante persone, in particolare degli atleti omosessuali».

Insomma, se il proposito di Pescante era magnificare la tolleranza del mondo sportivo (tutta da dimostrare per altro considerato il numero, esiguo, di atleti che ha deciso di fare coming out, magari a fine carriera), il risultato è stato pessimo. E forse sarebbe il Cio (o la Fifa) a dover fare un sereno esame di coscienza perché se assegni grandi eventi a Cina, Russia, Qatar qualche problema sulla questione dei diritti umani lo devi mettere in conto. Ma la miglior risposta a Putin potrebbe essere la notizia arrivata ieri dalla Gran Bretagna. Il governo di David Cameron ha deciso di inviare un suo rappresentante a Sochi: Maria Miller, il ministro che ha fatto approvare la legge sui matrimoni tra coppie omosessuali. Con buona pace dello zar Vladimir. 
