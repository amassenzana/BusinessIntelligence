Barack e Michelle Obama di nuovo felici insieme: scacciate le voci di crisi

La First Lady e il Presidente si sono mostrati più affiatati che mai, a dispetto di chi li voleva sull'orlo del divorzio

Nella notte il profilo Instagram ufficiale della Casa Bianca ha postato una foto dei coniugi Obama abbracciati in un giro di valzer durante un ricevimento, con la scherzosa didascalia "let's dance", balliamo. Il Presidente, elegantissimo nello smoking nero, ride divertito mentre danza con la First Lady.

Anche ieri, a margine di un incontro ufficiale sul tema del diritto allo studio gli Obama si erano mostrati piuttosto affiatati, scambiandosi un bacio al momento di sostituirsi sul podio degli interventi. Immagini che dissipano i dubbi delle ultime settimane sulle difficoltà della coppia, alimentate da un'anticipazione del tabloid National Enquirer, che aveva addirittura parlato di un divorzio imminente. Citando fonti anonime, il periodico statunitense aveva addirittura insinuato che Barack e Michelle avessero dormito in camere separate durante le vacanze di Natale alle Hawaii.

Tra gli episodi più noti della presunta crisi  c'è sicuramente il selfie (l'autoscatto realizzato con uno smartphone) di Obama con il primo ministro danese Helle Thorning-Schmidt e il premier inglese Cameron ai funerali di Nelson Mandela; in quell'occasione i fotografi ripresero una Michelle molto contrariata dal comportamento del marito. 

Ora alla Casa Bianca sembra invece tornato il sereno, proprio mentre dall'altro lato dell'Atlantico, in Francia sono ben tre le donne che si contendono il Presidente Hollande; forse è anche pensando a questo che la prima coppia d'America ha preso in considerazione l'idea di riavvicinarsi.
