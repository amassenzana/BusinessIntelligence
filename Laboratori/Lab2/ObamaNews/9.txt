
Usa, denuncia di Wikileaks: "Obama abbandona ambiente per accordi commerciali"

Secondo i documenti forniti dall'organizzazione il presidente degli Stati Uniti starebbe rinunciando ai programmi in difesa dell'ecosistema per ottenere la firma di un trattato con i Paesi del Pacifico


NEW YORK - Passo indietro del presidente Usa Barack Obama sui temi ambientali e sulle riforme in difesa dell'ecosistema. A denunciarlo è Wikileaks, il sito di informazione su documenti riservati, attraverso una serie di carte uscite della Casa Bianca, pubblicate dal New York Times. Secondo le indiscrezioni fatte dall'organizzazione, che da anni si batte per diffondere notizie coperte dal segreto di Stato e aggiornare la popolazione mondiale sulle mosse dei loro governi, Obama sta rinunciando ai propri programmi ambientali per ottenere in cambio un ampio accordo commerciale nell'area del Pacifico (uno dei principali obiettivi della politica estera del presidente, intenzionato a rafforzare le relazioni con l'Asia).

I negoziati sulla Trans-Pacific Partnership, uno dei più ampi trattati commerciali al mondo, hanno evidenziato grosse divergenze sulle politiche ambientali tra gli Stati Uniti e 11 nazioni del 'pacific rim', l'insieme dei Paesi bagnati dall'Oceano Pacifico. Sempre secondo i documenti, ottenuti da ambientalisti e persone al corrente della trattativa, la disputa potrebbe risolversi proprio con l'abbandono di politiche fondamentali per la protezione dell'ambiente da parte americana.

Il capitolo ambientale dell'accordo commerciale è, infatti, tra quelli più discussi. I partecipanti ai negoziati (che ormai si trascinano da tre anni) speravano di arrivare a un accordo entro la fine del 2013. Ma le proposte Usa d'inserire specifiche sanzioni per le violazioni ambientali e di prevedere nel trattato l'obbligo di non danneggiare l'ambiente sono state contrastate da Australia, Canada, Nuova Zelanda, Messico, Cile, Giappone, Singapore, Malaysia, Brunei, Vietnam e Perù. E, soprattutto i Paesi asiatici in via di sviluppo, si oppongono agli sforzi per avere maggiori protezioni per l'ambiente perché temono possano danneggiare le loro economie in crescita.

Al momento, dunque, la bozza del trattato non prevede che i Paesi siano obbligati a rispettare le misure sulla protezione ambientale o altri trattati mondiali sulla questione. Il testo si limita a precisare solo che il controllo dei livelli di inquinamento può variare "a seconda delle circostanze e delle capacità" di ogni singolo Paese. E soprattutto, contestano i movimenti di protesta, la bozza non contiene neanche il divieto di 'finning', la pratica che consiste nel tagliare le pinne degli squali ancora vivi, lasciandoli morire agonizzanti in mare. Pinne che poi vengono poi usate per cucinare una zuppa, tra i piatti tipici in molti dei Paesi del 'pacific rim'.
